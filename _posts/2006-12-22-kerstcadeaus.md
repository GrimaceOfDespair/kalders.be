# Kerstcadeaus

Geachte heer HugeMutantCocks,

Ik ken u niet, dus ik weet ook niet of HugeMutantCocks uw voor- dan wel achternaam is. Misschien werkt uw spatiebalk wel niet goed en is uw roepnaam gewoon Huge. In ieder geval kent u mij blijkbaar wel, aangezien ik recent een mail uwentwege mocht ontvangen. In die mail maakt u gewag van "18+ inchs rippin it wide open". Op basis van deze frase durf ik te stellen dat u mij toch niet zo goed kent, anders had u geweten dat ik mij laat voorstaan op een vrij smetteloos gebruik van taal, een occasionele vergetelheid daargelaten. Beter ware geweest als u mij kond had gedaan van "18+ inches, ripping it wide open". Ziet u? U slaagde erin 2 taalfouten in 1 zinsnede te wurmen. Toch zal ik het u niet al te zeer kwalijk nemen, omdat ik weet welk een moeite het de Neerlandicus, dan wel de Angelsaksicus tegenwoordig kost om zijn taal onder controle te houden. Zeker in een tijd waarin MSN en zogeheten "turbotaal" hoogtij vieren.
Laat ik echter niet doorbomen over de vorm, maar ingaan op de inhoud van uw bericht. U bent redelijk kort van stof en ik moet bekennen dat u mij even in het duister liet met uw beknopte mail. Als u het hebt over 18 inches, slaat de vastelandeuropeaan in mij aan het rekenen. In het metrische stelsel bekom ik pakweg 45 cm, een kleine halve meter. Het is alleen jammer dat u gebruikt maakt van een onduidelijke perifrase, waardoor de ware betekenis van de vermelde maateenheid verhuld blijft. Een halve meter van wat?
Ik hoopte in de rest van de tekst meer aanwijzingen te vinden, doch het enige dat u verder meldt, is dat er iets openscheurt. Nu ben ik niet voor één gat te vangen en zette ik mijn grijze massa in werking. Het enige dat ik in deze tijd van het jaar zie openscheuren, zijn de cadeauverpakkingen van de geschenken onder de kerstboom. Ondertussen vallen de puzzelstukken langzaam op zijn plaats. U probeert mij vast op cryptische wijze duidelijk te maken dat u een redelijk groot kerstgeschenk voor mij in petto hebt. Daar zeg ik uiteraard geen neen tegen!
Zoals ik reeds aangaf, kan ik u mij niet herinneren, en ik heb dus ook geen idee waar ik deze plotse vlaag generositeit aan te danken hebt. Maar mocht u één dezer dagen op de stoep staan met uw geschenk, weet dan dat mijn deur wagenwijd voor u openstaat. Belt u gerust 2x aan als niemand de deur opent, want we horen de het signaal niet altijd van de eerste keer.
Tenslotte rest mij niets anders dan u alvast een prettige Kerst te wensen, alsook een gelukkig nieuwjaar. Het is goed om te weten dat er nog mensen zijn die belangeloos om hun medemens geven!

Met vriendelijke groet,

Mr Kalders

P.S.: De site die u linkte onderaan uw bericht, zijnde http://www.bigfatpenis.info, werkt niet.