# Stelletje afdrukkers

Ik stap de gespecialiseerde pc-shop binnen, alwaar men inktpatronen verkoopt voor verschillende merken printers. Bij die merken zit ook Hewlett Packard, en laat ik nu net inkt nodig hebben voor mijn HP 1215 PSC. Kleur en zwart graag.
De vriendelijke jongeman vraagt of ik niet toevallig het nummer van de patronen weet. Ik laat niets merken, maar hier kan ik mij dus desgewenst mateloos over opwinden. Ik kan gewoon het merk van mijn printer noemen, inclusief één of ander willekeurig gegenereerd nummer, plus nog eens een verplichte obscuur acroniem, en nog is het blijkbaar onmogelijk mij met die gegevens te hulp te staan.
Maar zoals ik reeds zei, ging het om een vriendelijke jongeman, dus checkt hij even de website van de fabrikant. Even later schuift hij twee doosjes over de toonbank. Argwanend bestudeer ik de zijkant. In een lijstje staan alle printers vermeld waar het patroon inpast. Ook in het lijstje: HP PhotoSmart 1215.
Hier ben ik al eens ingetuind, en ik laat mij geen tweede keer vangen: "Weet u zeker dat dit in mijn printer past? Want er staat wel "HP PhotoSmart 1215" op de doos, maar niet "HP 1215 PSC"." De verkoper monstert nu ook even het doosje en duikt dan weer achter de pc: "De website van HP zegt dat het dezelfde patronen zijn, meneer. Maar anders moet u maar even het nummer checken thuis, voordat u de verpakking opendoet."
Dat laatste lijkt mij een goed idee, temeer daar ik een slordige 55 EUR lichter de zaak verlaat.
Thuisgekomen licht ik een klepje van de printer op zodat de nog in gebruik zijnde patronen tevoorschijn komen. Ik lees af: 56 en 57. Vervolgens tover ik de twee verse doosjes uit een felgele zak, en lees ik: 45 en 23. Diepe zucht.
Mopperend stop ik alles terug in de zak, terwijl Sandy mij de les leest: "Dat gebeurt elke keer als jij patronen haalt!" Volgens mij was dit de tweede keer dat ik deze printer moest hervullen, dus dat kan kloppen.
Maar zo moeilijk kan het als gespecialiseerde zaak toch niet zijn om een klant van de juiste inkt te voorzien? Waarom kan ik niet gewoon het moeilijk te onthouden en veel te lange printertype noemen en juist geholpen worden? Ik kan natuurlijk wel enigszins raden waar die ellende vandaan komt. Enerzijds moeten de printerfabrikanten zoveel mogelijk winst maken en hebben ze er baat bij zoveel mogelijk soorten patronen te fabriceren. Dat maakt het namelijk onmogelijk om restanten van printer A naar printer B over te dragen. Echter, aan de andere kant kunnen ze hier niet in overdrijven, omdat het research en logistiek kost om de kleinoden te ontwikkelen en te verspreiden. Daarom zijn ze de patronen maar gewoon gaan nummeren en willekeurig in al hun modellen gaan gebruiken. En zo komt het dat de "HP PhotoSmart 1215" en de "HP 1215 PSC" gebruik maken van verschillende soorten inktpatronen.
Maar waarom noemen ze die twee printers dan toch allebei 1215?! Ik weet dat inktpatronen de melkkoe van de printerfabrikanten zijn, maar dit ruikt gewoon naar misleiding, dan wel op zijn minst grove onduidelijkheid. Als ik een tweeling krijg, noem ik ze, puur om extra verwarring te scheppen, toch ook niet Jos A en Jos B? Ach ja, laat ik het maar gewoon klasseren onder idiotie. Dan heb ik tenminste nog de indruk dat ik HP uitlach, en niet andersom.