# Meester van mijn universum

In de strijd om de interessantste nieuwsscoop, sneuvelt er wel eens een waarheid. Vooral nieuwsberichten uit reisbrochurelanden zijn een dankbare bron voor dubieuze primeurs van de orde Spectaculair, Doch Quasi Onverifieerbaar. Als er dus een Chinees in de media roept dat-ie een groene hond heeft gekloond, of een Indiër dat-ie kerkelijk getrouwd is met zijn keukenrobot, dan dienen we dat blijkbaar voor waar aan te nemen. Het staat immers in de krant. En zo'n Oosters persagentschap zal ook niet over 1 nacht ijs gaan. Toch?

Afgelopen week was het weer goed raak. Een vader beweerde dat zijn zoontje van 10 van huis was weggelopen en gaan shoppen met 10 000 dollar. Een paar dagen later kregen we dan te horen dat het kereltje terug was, het geld op en vaders vergevingsgezindheid groot. Dan denk ik: erg doorzichtige en gekunstelde poging om de verzekering op te lichten. Noem mij een misantroop.

De nieuwsgaring is tegenwoordig echter in nog wel wat meer bedjes ziek. Het bedje van de pseudowetenschap bijvoorbeeld. Elke enquête die namelijk door minstens 2 man en een paardenkop wordt ingevuld, vertegenwoordigt potentiële nieuwswaarde als onderzoeksresultaat. Het maakt dus niet uit wat u wilt verkondigen, het is vooral belangrijk dat u 2 interviewés vindt die uw mening zijn toegedaan. Bijgevolg verdrinken de sporadische serieuze wetenschappelijke onderzoeken in het inktbad van de ongefundeerde nepnieuwtjes.

Zoals daar zijn: mannen die helpen in het huishouden, krijgen meer aandacht in bed. Ziezo, nu ik heb úw aandacht. Mocht dat nog niet zo zijn, ik kan het nog iets explicieter maken: poetsen betekent sex. Het is zo'n weetje waarvan men denkt: hey, dat ga ik thuis ook eens proberen. Als een kind dat net illusionist Uri Geller op tv heeft gezien en van de weeromstuit de hele huisraad telepathisch probeert om te buigen. In beide gevallen is er jammer genoeg niemand in de buurt om u te behoeden voor de verloren moeite.

Bij wijze van uitsmijter kregen we afgelopen week dan ook nog eens te horen dat veel poetsproducten kankerverwekkend zijn wegens de grote hoeveelheid vrouwelijke hormonen. Voelt u hem ook al van mijlenver aankomen? Mocht een man het in zijn vege hoofd halen een keertje te dweilen, anticiperend op een tegenprestatie in bed, dan loopt hij het risico op borstontwikkeling en een falsetstem. Ik weet niet hoe uw bedleven eruitziet, maar huize Kalders zouden die verschijnselen een nefast effect hebben. Evenwel kan ik me  voorstellen dat in bepaalde kringen er behoorlijk gekickt wordt op de Koen Crucke van vóór zijn dieet.

De vraag is echter: wat is waarheid? Ik heb besloten mij die vraag niet meer te stellen. Antwoorden zoeken duurt me te lang. Mijn nieuwe definitie van waarheid is: alles wat me goed uitkomt. Aldus leef ik in mijn eigen universum waar men van suiker niet dik wordt en dagelijks bier gezond is. En u?