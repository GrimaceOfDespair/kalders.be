# Bevallig

Kim Clijsters is bevallen van een dochter. Tenzij u geen Belg bent of afgelopen dagen onder een enorm rotsblok heeft geleefd, kan dit niet aan u voorbij zijn gegaan. Dat feit heeft namelijk zo een hoge nieuwswaarde dat zelfs onze openbare omroep daar graag kostbare zendtijd aan opoffert. Lees: uw belastingscenten. Ok, dat is een dooddoener van formaat, doch somtijds volledig gerechtvaardigd.

Voor journalisten lijkt me dat de meest vreselijke opdracht: van dergelijk non-issue uurlijks verslag uitbrengen.
13u00: "Kim Clijsters zou naar het ziekenhuis zijn om te bevallen"
14u00: "We zijn hier in Tongeren waar Kim Clijsters zou gaan bevallen"
15u00: "We hebben nog geen bevestiging, maar Kim Clijsters zou hier elk moment kunnen bevallen"

Brood en spelen heet dat. Hype en massahysterie ware misschien meer op zijn plaats geweest. Onwillekeurig moet ik plots denken aan "The war of the Worlds", het legendarische hoorspel over een Martiaanse invasie. Dit fictieve verhaal werd nog vóór de tweede wereldoorlog met zoveel overgave op de radio uitgezonden, dat in Amerika nationale paniek uitbrak.

Ik verwacht nu niet meteen dat mensen schreeuwend de straat op gaan rennen omdat Kim Clijsters op springen staat. Echter, het volproppen van journaals met non-substantiële items, nodigt gewoon uit tot ongebreideld speculeren. Om dat te faciliteren, maakt men tegenwoordig graag gebruik van de Man in de Straat. Daaruit onstaat een zogenaamde win-win-situatie: de Man komt graag eens op televisie - hij mag nog net niet de groeten doen - en de scoopjager van dienst schiet onbezoldigde beeldvulling.

Elementaire fysica leert evenwel dat twee maal positief een onstabiele situatie oplevert. Willen we deze win-win-samenwerking duurzaam maken, dan moeten we nog iets dubbel negatief inbrengen. Enter de nieuwswaarde en de algemene kwaliteit van de televisiejournaals. Zie hier, een win-win-verlies situatie. Zo stabiel als de paus. De nieuwe dan.

Toegegeven, we zijn allemaal ramptoeristen, maar hoe belangrijk kan het zijn dat Gerda patiënt is in hetzelfde ziekenhuis als waar Kim Clijsters gaat bevallen, dat ze Kim veel geluk wenst en dat ze hoopt dat het kindje gezond is? De vraag stellen, is ze beantwoorden.

Uiteindelijk hebben de camera's alleen maar kunnen opvangen hoe Kim het ziekenhuis mocht verlaten. Ik lach eens in mijn vuistje. Dat is al de tweede keer op een jaar tijd dat VTM daar in Tongeren tegen de lamp loopt. De laatste keer hebben ze er namelijk nog een bevalling gemist. Maar denkt u dat ze toen de Man in de Straat zijn mening hebben gevraagd? Neen, ondergetekende is weer niet belangrijk genoeg! Volgende keer vraag ik zelf wel wat u er van vindt!